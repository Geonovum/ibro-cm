# Toepassingsgebied

##  Een prototype van een integrale Bronregistratie Objecten (IBRO)
Het informatiemodel is ontwikkeld voor het beschrijven van de gegevens in de Integrale Bronregistratie Objecten (IBRO).

De georegistraties Basisregistratie Grootschalige Topografie (BGT), Basisregistratie Adressen en
Gebouwen (BAG) en Basisregistratie Wet Onroerende Zaken (WOZ) registreren alle drie
gegevens over objecten (alhoewel bij de WOZ zeer beperkt), maar vertonen daarin te weinig samenhang. Deze registraties zijn op verschillende
momenten en gescheiden van elkaar ontstaan. Daardoor moeten gemeenten nu via arbeidsintensieve
processen in drie verschillende ICT-systemen en dure koppelingen daartussen de objectgegevens
synchroon houden. Gegevens over hetzelfde object wordt dus in drie verschillende registraties met elk hun eigen
inhoud opgenomen wat ervoor zorgt dat objectinformatie versnipperd wordt opgeslagen. Dat is
kostbaar, inefficiënt en op onderdelen is harmonisatie vanwege tegenstrijdige wetgeving zelfs
onmogelijk. Dit  leidt dit tot knelpunten in beheer, gebruik en de informatievoorziening van geoinformatie.

Gemeenten zijn (mede)beheerder van deze geobasisregistraties. Zij hebben in een eerder stadium via
de VNG aangegeven de bestaande registraties in samenhang te willen doorontwikkelen tot een
Samenhangende Objecten Registratie (SOR), zie ook paragraaf 2.6 waarin het voortraject is
beschreven. Het doel hierbij was de ontwikkeling van een uniforme registratie met basisgegevens over
fysieke objecten in de buitenruimte, zoals die nu in de BGT, BAG en WOZ opgenomen zijn. Ook
worden basisgegevens van registratieve objecten opgenomen, zoals bestuurlijke gebieden,
woonplaatsen en openbare ruimten. De registratie moet overeenkomen met de feitelijke situatie.
Tevens staat de levensloop van objecten in de registratie centraal, waardoor ook historische
objectgegevens worden opgebouwd. Door het object centraal te stellen en een bronregistratie op te
zetten die de levensloop van het object – bij wijze van spreken van plan tot sloop - als uitgangspunt
neemt voor de vastlegging van gegevens, genereert zo’n objectenregistratie meer toegevoegde
waarde dan de drie huidige basisregistraties bij elkaar opgeteld.

Rotterdam wil hierin via het programma Mercator een stap verder gaan en een Integrale
Bronregistratie Objecten (IBRO) ontwikkelen. Dit wordt gedaan door naast de bestaande
basisregistraties BAG, BGT en WOZ vanuit een greenfield-aanpak een nieuwe bronregistratie op te
zetten (opgebouwd vanuit basisobjecten waaruit de objecten in BAG, BGT en WOZ kunnen worden gevormd), met nieuwe
geïntegreerde mutatieprocessen, nieuwe vormen van (3D-) inwinning en met toepassing van nieuwe
concepten als Common Ground en passend binnen ontwikkelingen als het Federatief Datastelsel en
Data bij de bron.
Met de IBRO komt er één waarheid van objectinformatie, daar waar er nu drie waarheden in drie
basisregistraties zijn. 
Dit informatiemodel betreft een prototype van de IBRO.

<figure>
    <img src="media/basisproces_IBRO.jpg">
    <figcaption>Basisproces IBRO</figcaption>
</figure>


## Scope
In een apart [scopedocument](https://geonovum.github.io/ibro-scope/) is de begrenzing beschreven van dit informatiemodel.